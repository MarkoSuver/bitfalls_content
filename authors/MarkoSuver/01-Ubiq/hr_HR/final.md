Što je Ubiq? Odakle dolazi? Zašto bi itko bio zainteresiran za njega? 

U ovome članku ukratko ćemo razraditi Ubiq, njegovu [kriptovalutu][cryptocurrency], njegov začetak "davnog" 28. siječnja 2017. godine, te ćemo objasniti zašto bi netko potencijalno odabrao Ubiq pored giganta poput [Ethereuma][Ethereum]. 

Preporučamo i da pročitate naš članak o [blockchainu][blockchain] na kojem je, naravno, bazirana Ubiq platforma, a za dodatni pomoć u razumijevanju pojmova koji se spominju u ovome članku posjetite naš [pojmovnik][glossary].

## Što je Ubiq?

 [Ubiq] je decentralizirana platforma dijelom bazirana na Ethereumu uz povećane razine sigurnosti i stabilnosti koje Ethereum trenutno nema. Glavna svrha Ubiq platforme je:
 
 - pisanje pametnih ugovora u Solidity jeziku
 -  stvaranje **dAppova** na njegovom blockchainu (objasniti ćemo u članku)
 -  ponuditi poslovnim korisnicima i start-upovima stabilnu i sigurnu opciju za korištenje blockchaina.
  
Platforma je nastala „odcjepljenjem“ koda (engleski [fork]) od Ethereuma, što nije ilegalno niti zabranjeno (_čak je potaknuto radi decentraliziranosti cijeloga sustava_). „Hard fork“ se dogodi kada nova verzija protokola ne odgovara temeljima koda na kojem je bivša verzija bazirana, te kada nije moguće implementirati novu inačicu koda u bivšu verziju protokola. U tom slučaju se mogu desiti iduća dva slučaja:
   
1. Razvojni tim koji je predložio promjenu napravi novu kriptovalutu (kao u najsvježijem slučaju [Bitcoin Core i Bitcoin Cash/Bitcoin Gold][Bitcoin Gold])

2. Nadograđeni sustav stare blokove smatra neispravnima te oni nisu prihvaćeni u blockchainu. 

 Ubiq (*UBQ*) je također ime [kriptovalute][cryptocurrency] koja je namijenjena kao sredstvo plaćanja u slučaju izvršenja _pametnog ugovora_. 
 
 Prvo ime kriptovalute je bilo Coinmarketscoin, te je nastala 2.9.2014. Bila je bazirana na scrypt-PoW konsenzusu. Vrlo brzo poslije nastanka (23.10.2014.),  Coinmarketscoin je postala Jumbucks kriptovaluta. Jumbucks je bio baziran na [Proof of Stake][powpos] konsenzusu, te je u vrlo kratkom vremenu dobio podršku zajednice. Razni razvojni programeri su tada pridonosili svojim idejama, unaprjeđivali tadašnju platformu, te davali smisao decentralizaciji cijelog sustava. 

Kao takva je postojala sve do 28.1.2017. godine kada je [nastao][born] Ubiq koji funkcionira na [PoW] konsenzusu. Promjena se dogodila zato što je Jumbucks bio baziran na Shadowcoinu, koji je bio baziran na Blackcoinu, koji je pak bio baziran an Peercoinu... Problem je očit: previše karika rezultiralo je manjom stabilnošću i sigurnošću. Također, prelazak na PoW sustav omogućio je široj publici priliku da rudare umjesto da ulože (_stake_) svoju količinu kriptovalute. Svi koji su posjedovali Jumbucks kriptovalutu mogli su je (i još uvijek mogu) [zamijeniti][exchange] po omjeru 1:10. Tek s nastankom Ubiqa se dogodio prelazak na Ethereum protokol, što nije bio slučaj kod Coinmarketscoina i Jumbucksa. 

Razlog prelaska na Ethereumov nadograđeni protokol je mogućnost stvaranja decentraliziranih aplikacija s vrlo visokom stabilnošću koje mogu međusobno komunicirati, što pruža visoku interoperabilnost. dApp (čita se dee-app kao email) je teško definirati, no okvirno, mora imati sljedeće osobine: 

- Mora biti potpuno autonomna, te se egzekucija logike treba dešavati decentralizirano na više nodeova. Sam protokol na kojem je bazirana dApp može biti mijenjan uz dogovor većine koja rudari ili "stakea" ([PoS]) taj token (naravno ovdje uzimamo u obzir većinu kriptovaluta što nije uvijek slučaj, neki tokeni se ne mogu rudariti).

- Svi podaci moraju biti kriptografski pohranjeni na javnom, decentraliziranom blockchainu kako bi se izbjeglo urušavanje sustava jer sve ovisi o jednom računalu.

- Decentralizirana aplikacija mora koristiti kriptografski token (kriptovalutu) kako bi se mogao obaviti prijenos vrijednosti na platformi, te kako bi se nagradilo rudare za održavanje sustava i verifikaciju blokova.
  
Da bi neka kriptovaluta bila izgrađena na Ubiqovoj platformi, ona mora zadovoljavati sve gore navedene točke. 
  
Ubiq kriptovaluta ima razvijenu monetarnu politiku kojom kontrolira stopu inflacije. Time su osigurali da se ne razvije tržište rudara koji su plaćeni ekstremno malo, a samim time i zainteresiranost za rudarenjem. Ubiq koristi algoritam težine rudarenja koji prilagođava težinu kriptografskog zadatka da bi se dobilo prosječno vrijeme od 88 sekundi po bloku analizirajući vremenske oznake zadnjih 2 sata blokova.
  
Kriptovaluta je nastala bez ICO što znači da nije van zakonskih okvira (sjetimo se Kine koja je [obustavila ICO][chban]). Također nije bila rudarena prije ponude na tržištu što je zapravo relativno česti slučaj. Veliki broj razvojnih timova rudari kriptovalutu prije ponude na tržištu radi stvaranja brzog profita. Razvojni tim, isto kao svi ostali koji su zainteresirani za posjedovanje Ubiqa, mora rudariti kriptovalutu ili je kupiti na burzama koje je imaju u ponudi: [Bittrex], [Cryptopia], [Litebit], te [UpBit] trenutno. 

## Razvojni tim
  
Da bi sve radilo kako treba brine se tim od prvotno četvero ljudi, a danas i sve više hobiista i programerskih entuzijasta koji svojim znanjem i vještinama povećavaju kvalitetu platforme, daju svoje ideje, te održavaju sustav. 
  
Službeni razvojni tim: 
  
- [Julian Yap](https://twitter.com/jyap?lang=hr) – programer koji je do sad radio na kriptovaluti Decred, i nekim projektima za Blocktech. Trenutno je zaposlen u Bittrexu kao senior blockchain inženjer. Zadatak mu je da procijeni izvorni kod svake kriptovalute koja želi pristupiti Bittrexu. Stažirao je u IBM-u, studirao je na Monash Universityju (poslovni informatički sustavi).
  
- [Luke Williams](https://twitter.com/iquidus?lang=hr) –programer, vrlo poznat u blockchain zajednici. Tvorac [Iquidus Explorera](https://github.com/iquidus/explorer) koji služi kao tražilica za blockchain poput [Block explorera][blockex]. 
  
- [Kris Hansen](https://twitter.com/corerenewal?lang=hr) – programer, tehnički direktor u tvrtki Koho. Ima i iskustva u financijskom sektoru gdje je radio za renomiranu tvrtku SAP.
  
- [Alex Sterk](https://twitter.com/alex_sterk?lang=hr) – njegov zadatak je održavati Ubiqove službene stranice, [Youtube kanal][yt], [Twitter], [Medium], te [Discord] račun na kojemu se okupljaju svi zainteresirani za Ubiq i pričaju o svemu od sporta do Ubiqove cijene; prezentira Ubiq i njegovu ideju.

## Ubiq vs. Ethereum
  
Vi koji znate nešto o kriptovalutama se sada vjerojatno već pitate koja je razlika između Ethereuma i Ubiqa? Zašto odabrati Ubiq pored Ethereuma?
  
Zamislite iduću situaciju: vlasnik ste velike tvrtke koja se bavi proizvodnjom i distribucijom raznih vrsta lijekova. Čitali ste na našem portalu o [blockchainu][blockchain] i [Ethereumu][Ethereum] svidio vam se koncept. Došli ste na ideju da biste mogli pohraniti sve podatke o svakome lijeku od trenutka narudžbe, procesu proizvodnje pa sve do ulaznih vrata ljekarni i bolnica. Svaki podatak bio bi vam poznat, kriptografski osiguran na blockchainu i imali biste pristup svim mogućim podacima vezanim uz svaki korak procesa. Koristili biste pametne ugovore za izvršenje plaćanja i Ethereumova platforma vam se čini kao najbolji izbor.
  
_Napomena: ovdje nije cilj staviti jednu kriptovalutu ispred druge, uprijeti prstom i reći jedna je bolja od druge, ova je loša, ova je kvalitetnija... Svrha decentraliziranog sustava je da svi imaju što više opcija, te da korisnik može pronaći onu koja odgovara njegovim potrebama. Ovdje ćemo samo pokazati razliku između Ubiqa i Ethereuma._
  
Ethereum je imao grešku u kodu jednog pametnog ugovora koja je rezultirala gubljenjem Ethera kod ordeđenih investitora. Taj slučaj, poznat kao **DAO** (Decentralized Autonomous Organization- Decentralizirana Autonomna Organizacija) dogodio se u 2016. godini, a rezultirao je gubitkom od 50 milijuna dolara od prikupljenih ~150 milijuna. Njemačka tvrtka Slock.it 2016. godine je izdala _whitepaper_ (prezentacijski papir) s kojim je objasnila svoju ideju tržištu – na Ethereumovoj platformi izgraditi decentralizirani investicijski fond u kojem je svatko mogao sudjelovati posjedovanjem Ethera koji bi bio zamijenjen za DAO token. Zajednica je odlučivala koji projekt bi se financirao, a svaki je glas imao težinu ovisno o broju tokena koji posjeduje. 
  
Nastala je velika panika, ljudi su izgubili mnogo novca i tražilo se rješenje. 
  
Zajednica je prihvatila sljedeće: napraviti contientious fork, te omogućiti povrat sredstava oštećenima. Tu ideju prihvatilo je čak 97% zajednice, a ostalih 3% protivio se iz razloga što taj čin krši fundamentalne ideje decentralizacije i svrhu blockchaina - nepromjenjivost zapisa na blockchainu. 
  
Ovo je jedan od najpoznatijih primjera nestabilnosti zbog kojeg neke tvrtke još uvijek ne žele ući u svijet blockchaina. 

Ethereum funkcionira na način da implementira nadogradnje na _live_ mrežu nakon testiranja na _testnetu_, ali samim time doživi nepredvidljive situacije u kojima može doći do gore spomenutog propusta. Ovakva nesigurnost daje tvrtkama negativan dojam o sigurnosti blockchaina i kriptovaluta. 
  
Ubiq garantira stabilnost, okruženje bez _bugova_ i (skoro) sve nadogradnje Ethereuma nakon što su riješeni svi nedostaci u kodu. Ethereum je konstantno u testnom stanju i ispravljanju grešaka što nije slučaj kod Ubiqa. Kada Ethereum razradi nadogradnju, riješi svu problematiku u kodu, te stabilizira sustav, Ubiq platforma preuzme tu nadogradnju, te je implementira u svoj sustav bez grešaka. 
  
Treba naglasiti kako razvojni tim iza Ubiqa ne stoji sa strane i čeka da Ethereum objavi neki novitet. Oni rade i na svojim rješenjima i projektima koji su vrlo zanimljivi.

## Tokeni i projekti na Ubiq platformi
  
Kao što na Ethereumovoj platformi možemo vidjeti razne tokene, tako i na Ubiqovoj platformi možemo vidjeti sljedeće:
  
1.	Qwark
2.	APX
3.	GeoCoin
4.	DotCoin 
5. BitSeeds (u procesu)
6.	Sphere (u procesu)
  
Oni koriste Ubiqov blockchain radi stablinosti koje pruža što je neizmjerno bitno za tvrtke. Također, profitabilnije im je koristiti Ubiqov blockchain nego održavati vlastiti.
  
U slučaju Ubiqa stagnacija ne dolazi u obzir. Neki od projekata koji su obavljeni ili u procesu realizacije:
  
-	Pyrus novčanik, klon MyEtherWalleta, s mogućnošću izrade papirnatih novčanika
-	[Ledger Nano S] integracija 
-	Sparrow; verzija MetaMaska, omogućuje pristup Ubiq dAppovima preko add-ona na Google Chromeu
-	Signum - uređaj na kojem razvojni tim radi u suradnji s tvrtkom Digital Payment Partners. Sama svrha uređaja je odobravanje plaćanja ili korištenje nekih podataka korištenjem otiska prsta, NFC tehnologije, ili RFID chipa koja je pohranjena na blockchainu. Artesia project je prvi beta tester ove tehnologije, njihova specijalizacija je prodaja nekretnina, te upravljanje kapitalom. Također, tvrtka radi na pokretanju decentralizirane burze.
-	Geno Genesis je ime sustava koji je namijenjen korištenju u opskrbnom lancu nabave i proizvodnje medicinske konoplje. Cilj mu je garantirati legalnost i integritet nabavnog lanca. Dokaz o legalnosti i svi vrijedni podaci će se pohranjivati na Ubiqovom blockchainu, a moći će mu se pristupiti preko Signuma.

## Zaključak
  
Ubiq nije kao svaki drugi fork Ethereuma. Ima svoje prednosti u obliku sigurnosti, stabilnosti, adaptaciji [kriptografske težine][bd], te jednostavnosti pisanja pametnih ugovora. Cilj mu je biti industrijsko blockchain rješenje, no za to se još uvijek moraju dokazati na tržištu. 

Što vi mislite o Ubiqu? Je li potrebno imati takve _enterprise_ verzije popularnih blockchaina?



[cryptocurrency]: https://bitfalls.com/hr/2017/08/20/cryptocurrency/
[Ethereum]: https://bitfalls.com/hr/2017/09/19/what-ethereum-compare-to-bitcoin/
[Blockchain]: https://bitfalls.com/hr/2017/08/20/blockchain-explained-blockchain-works/
[glossary]: https://bitfalls.com/hr/glossary/
[Ubiq]: https://ubiqsmart.com/
[fork]: https://bitfalls.com/hr/glossary/#fork
[born]: https://bitcointalk.org/index.php?topic=1763606.0
[PoW]: https://bitfalls.com/hr/2017/10/23/whats-the-difference-between-proof-of-work-pow-proof-of-stake-pos-and-delegated-pos/
[exchange]: https://medium.com/the-ubiq-report/nucleus-transparency-report-6496e444bd85
[PoS]: https://bitfalls.com/hr/2017/10/23/whats-the-difference-between-proof-of-work-pow-proof-of-stake-pos-and-delegated-pos/
[wp]:https://ubiqscan.io/en 
[anonymous]: https://bitfalls.com/hr/2017/09/18/anonymous-cryptocurrencies-like-bitcoin/
[chban]:https://bitfalls.com/hr/2017/09/19/china-bans-cryptocurrency/
[Bittrex]: https://bittrex.com/
[Cryptopia]: https://www.cryptopia.co.nz/
[Litebit]: https://www.litebit.eu/
[UpBit]: https://upbit.com/home
[yt]: https://www.youtube.com/channel/UCaKJfiYPY-gWC5932p23kyw
[Twitter]: https://twitter.com/ubiqsmart
[Medium]:https://medium.com/the-ubiq-report
[Discord]:https://discordapp.com/invite/HF6vEGF
[Ethereumu]: https://bitfalls.com/hr/2017/09/19/what-ethereum-compare-to-bitcoin/
[Ledger Nano S]: https://bitfalls.com/hr/2017/09/08/hardware-wallets-like-ledger-nano-s-work/
[Bitcoin Gold]: https://bitfalls.com/hr/2017/10/24/bitcoin-forks-bitcoin-gold-scam-stay-safe/
[powpos]: https://bitfalls.com/hr/2017/10/23/whats-the-difference-between-proof-of-work-pow-proof-of-stake-pos-and-delegated-pos/
[blockex]: https://bitfalls.com/hr/2017/10/03/read-bitcoin-blockchain-data-blockexplorer/
[block]: https://bitfalls.com/hr/glossary/#block
[bd]: https://bitfalls.com/hr/glossary/#difficulty